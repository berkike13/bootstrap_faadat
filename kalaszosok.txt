A kalászosok elnevezés egy gyűjtőfogalom azon gabonafélék számára, amelyek magjai az úgynevezett kalásztermésben helyezkednek el. A kalász egyfajta gabonafej, a kenyérgabonafélék összetett füzéres virágzatát nevezzük így, amely tulajdonképpen egy csoportos termés, amelynek egyes részegységei (toklászai) csúcsán gyakran hosszabb növényi szőrök, illetve szálak találhatóak.
Legfontosabb kalászos növényeink a búza, a rozs, az árpa, a zab, a tritikálé és a rizs. Az egyes kalászos gabonák tulajdonképpen különböző perjefélék leszármazottai, amelyeket elsősorban táplálkozás céljára felhasználható magjaik, illetve más ipari célokból termesztenek, ősidők óta az emberiség fő táplálékforrásai közé tartoznak.